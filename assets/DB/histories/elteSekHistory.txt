1911:A közoktatási kormányzat kifogásolja a Csurgói Tanítóképző működési körülményeit, s akkor vetődik fel az intézmény Nagykanizsára való telepítésének gondolata. A Vasvármegye cikkírója (1911/83. sz.) felhívja a figyelmet a szándékra, és felteszi a kérdést, hogy miért ne kerülhetne a Csurgói Tanítóképző Szombathelyre? A kőszegi Szent Domonkos Rendi Apácazárda, amely egyéb oktatási formák mellett a középfokú szintű tanítóképzőt is működtette, kinyilvánítja az intézmény Szombathelyre költöztetésének szándékát.
1921:A trianoni események után - az elcsatolt Pozsonyból az Erzsébet királynőről elnevezett egyetemet Szombathelyre szerették volna telepíteni, de a város vezetői nem vállalták az egyetem befogadását, mely így Pécsett lelt otthonra.
1928:A Hír című újság (aug. 4.) közli, hogy Körmenden tanítóképzőt létesítenek, mivel Szombathely városatyái félnek a kiadásoktól, és nem vállalják egy új intézmény fenntartásának költségeit.
1958:Rendelet a tanítóképzés felsőfokúvá emeléséről (3 éves) (1958.évi 26.sz. trve)
1959:Szeptembertől hároméves Felsőfokú Tanítóképző Intézet kezdi meg működését Szombathelyen a kőszegi, valamint a pápai középfokú tanítóképzők jogutódaként a volt Faludy Gimnázium épületében.
1962:A tanítóképzés mellett megindul a népművelő–könyvtár szakos képzés is.
1964:Átadják a gyakorlóiskola épületét.
1966:A Magyar utcai kollégiumépülettel gyarapszik az intézmény.
1971:Megindul az általános iskolai tanárképzés az intézményben a Pécsi Tanárképző Főiskola kihelyezett tagozataként (matematika-orosz, matematika-testnevelés és matematika-ének szakpárokon).
1972:További szakokkal (rajz, magyar, történelem) bővül a képzési kínálat, valamint lehetőség nyílik a népművelés és a könyvtár szak tanári szakokkal való párosítására.
1974:Megalakul a Szombathelyi Tanárképző Főiskola majd évekig ezen a néven működik. Létre jönnek a szaktanszékek. Átadják a korszerű, kitűnően felszerelt Bolyai János Gyakorló Általános Iskolát.
1975:A tanító, népművelő és könyvtáros diplomák mellett átadják az első tanári okleveleket Szombathelyen.
1978:Elsőként Szombathelyen van lehetőség a közművelődési és a tanári szakok párosítására.
1982:Átadják a Főiskola Ady téri kollégiumát.
1984:Az intézmény felveszi a Berzsenyi Dániel Tanárképző Főiskola nevet. Ekkor indul meg az új oktatási épületben a természettudományi szakos általános iskolai tanárképzés az addigi humán szakok mellett.
1990:A Főiskola kezelésébe kerül a Berzsenyi téri (D) épület, melyben elhelyezést kapnak a bölcsész tanszékek. Emellett az idegennyelvi szakok (angol, francia, német, olasz) nagy népszerűségnek örvendenek.
1991:Átadják az új Főiskolai Sportcsarnokot; egyszakos testnevelő tanári képzés indul Szombathelyen. Ugyanebben az évben megkezdi működését az EECALL (Kelet-Európai Számítógéppel Segített Nyelvoktatási Központ). Megnyílik a Regionális Informatikai Központ.
1992:Az intézmény kialakítja intézeti rendszerét hét intézettel, s osztrák kormánytámogatással megnyílik a regionális szerepű osztrák könyvtár. Megalakul a Nyugat-Magyarországi Egyetemi Regionális Szövetség (NYERSZ), mely az integrációt készíti elő. A Bolyai János Gyakorló Általános Iskola nyolcosztályos gimnáziummal bővül.
1993:A főiskola létrehozza a Savaria University Press alapítványi kiadót, s megalakul az Észak-Dunántúli Regionális Távoktatási Alközpont.
1994:Más egyetemek és főiskolák kihelyezett képzéseit fogadja be a Főiskola (testnevelő egyetemi tanárképzés, táncpedagógus képzés, közoktatásvezetői képzés). A BDTF kezdeményezi a Societas Scientarium Savariensis (Szombathelyi Tudományos Társaság) megalapítását. A British Council támogatásával megnyílik a regionális szerepű Angoltanári Információs Központ és Könyvtár.
1995:A londoni Thames Valley Egyetem akkreditálja az egyetemi angolnyelv-tanári szakot. Megnyílik a SOROS USIS Amerikai Tanulmányi Információs Iroda.
1996:Az intézmény beadja 10 szak egyetemi akkreditációs kérelmét. Elindulnak a Jean Monnet-kurzusok.
1997:Lezajlik az intézmény és a szakok akkreditációja.
1998:Az intézmény két egyetemi szakkal bővül, az általános és alkalmazott, illetve a finnugor nyelvészetivel. Megnyílik az Európai Dokumentációs Központ és Szakkönyvtár (EDC) a “B” épületben.
1999:Engedélyt kap az intézmény a nemzetközi tanulmányok egyetemi szak s a kommunikáció főiskolai szak indítására, és megalapítja a Gazdálkodási és Műszaki Intézetet. Ekkor készül el az Európai Dokumentációs Központ felújított épületrésze a városközpontban található Berzsenyi téren, s adja át azt szeptember 16-án Michael Lake, az Európai Unió delegációvezetője.
2000:Január 1-jétől az intézmény regionális szerepű főiskolai centrum, s neve Berzsenyi Dániel Főiskola. Az elnevezés megváltoztatása a főiskola arculatváltozását is jelzi, hiszen a felvehető szakok köre nem-tanári szakokkal bővül, így közgazdasági szakkal is. Megkezdődik a “D” épület rekonstrukciója és bővítése, hogy helyet adjon az Európa Tanulmányok Központnak, s zajlik a Bolyai János Gyakorló Általános Iskola és Gimnázium bővítése is.
2002:Január 1-től kormányrendelet alapján megalakult a Bölcsészettudományi, a Természettudományi, valamint a Testnevelési és Művészeti Főiskolai Kar.
2006:Bologna típusú alapszakok akkreditációja, az új rendszerű képzések bevezetése.
2007:PPP beruházásban felépül a Forrásközpont, melyben elhelyezést nyer a Könyvtár és a Regionális Pedagógiai Szolgáltató és Kutatóközpont.
2008:Január 1-től az Országgyűlés döntése szerint a Berzsenyi Dániel Főiskola és a Nyugat-magyarországi Egyetem egyesülésével egy új tíz karú egyetem jött létre (Savaria Egyetemi Központ alakul).
2009:Mesterképzések sikeres akkreditációja. 50 éves az intézmény.
2013:Osztatlan tanárképzési szakok létrejötte.
2015:Szeptemberben elindult a duális gépészmérnök képzés.
2017:Február 1-től megszűnt a Nyugat-magyarországi Egyetem, a szombathelyi karok az Eötvös Loránd Tudományegyetem részeként működnek tovább.
2018:A Berzsenyi Dániel Pedagógusképző Központ létrehozása.